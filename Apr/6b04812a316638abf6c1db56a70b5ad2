Madaktari wameonya ulaji wa mara kwa mara wa nyama nyekundu inayoandaliwa kwa kukaanga, kubanika pamoja na vyakula nyenye viungo vingi vinachangia ongezeko la saratani saratani. Mbali na vyakula hivyo, unywaji wa pombe kupindukia ni sababu nyingine ya ongezeko la idadi ya wagonjwa wa saratani. Wataalam hao wametoa tahadhari hiyo leo, Ijumaa, katika mkutano Mkuu wa Chama cha Wanahabari Wanawake Tanzania(TAMWA) uliofanyika jijini Dar es salaam. Kwa mujibu wa Shirika la Afya Duniani (WHO), kila mwaka, wagonjwa wapya milioni 35 hugundulika na saratani. Ukanda wa Afrika Mashariki huandikisha waadhirika wapya wa kansa kuanzia 95,000 hadi 100,000 kwa mwaka sawa na asilimia 42.7. Madaktari hao wa Hospitali ya Narayana ya India walisema nyama nyekundu iliyookwa na ulaji wa viungo vingi katika chakula ikiwamo pilipili, viungo vya pilau na viungo vinginevyo ikiwemo vyakula vya kukaanga ndicho chanzo cha saratani ya mapafu, koo, ini na utumbo mkubwa. Akizungumza katika mkutano huo ambapo wanahabari wanawake walipata fursa ya kupata ushauri wa kiafya, Daktar Rolut Ranade, mtaalamu wa magonjwa ya kina mama alisema, wanawake wanaathiriwa zaidi na saratani za aina nne ikiwamo saratani ya shingo ya kizazi, nyumba ya uzazi, mayai ya uzazi (ovarian cancer) na uvimbe tumboni ‘fibroids’. “Saratani hizi zinaathiri zaidi kinamama Tanzania na baadhi ya nchi za Afrika na hata India,” alisema Alisema saratani inapogundulika mapema ni rahisi kuitibu lakini ikifikia hatua ya tatu itahitaji upasuaji. Dk Ranade pia alisema wanawake wanaochelewa kupata watoto wapo hatarini kupata saratani. “Umri wa kuzaa ni ule wa kati ya miaka 20 hadi 40 na endapo mwanamke atachelewa ni rahisi kupata saratani kwa sababu katika kipindi hiki cha kuzaa, mwili wake hupitia mabadiliko makubwa,” alisema Alitaja saratani nyingine kama zinazowaathiri wasichana wadogo wenye umri wa chini ya miaka 20. “Hizi hutibiwa kwa urahisi endapo zitagundulika mapema,” alisema.